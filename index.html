<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="stylesheet" href="default.css">
    <title>Petőfi Sándor</title>
</head>
<body>
    <div class="vers">
        <img src="hegy.jpg">
        <h2>Azokon A Szép Kék Hegyeken Túl</h2>
        <p>Azokon a szép kék hegyeken túl<br>
        Fogsz te élni, kedvesem, ezentúl,<br>
        Ott fogsz élni boldog férjed mellett,<br>
        Kit boldoggá egyedűl szived tett;<br>
        Napkeletről messzebb napkeletre<br>
        Jösz velem, hogy mulathass kedvedre,<br>
        Odaviszlek szép Erdélyországba,<br>
        Láposvölgyi regényes magányba.<br>
        Hiszem, hiszem, hogy vidáman élünk,<br>
        Mert ott csak a természet lesz vélünk,<br>
        A dicső, az örökszép természet,<br>
        Kinek arczát oly gyönyörrel nézed,<br>
        Mert tudod, hogy leghivebb barátom,<br>
        Kit sohasem kaptam hazugságon,<br>
        Ki elűzi a lélek kigyóit,<br>
        Ki sohasem sebesít, de gyógyít.<br>
        Ottan élünk a világtól távol,<br>
        Semmi sem jut el hozzánk zajából,<br>
        Csak az a halk, tengerféle morgás,<br>
        Melly a zajnak csak viszhangja, nem más,<br>
        S melly meg nem zavarja álmainkat,<br>
        Sőt még költőibb álmakba ringat.<br>
        Odaviszlek, egyetlen virágom<br>
        A nagy földön, e nagy pusztaságon,<br>
        Ott gyakorlom én be ezt a régen<br>
        Óhajtott szót: kedves feleségem!</p><br>
        <i>Szatmár, 1847. szeptember 1 - 7.</i><br>
        <a href="https://www.arcanum.com/hu/online-kiadvanyok/Verstar-verstar-otven-kolto-osszes-verse-2/petofi-sandor-DFB2/1847-EFBB/azokon-a-szep-kek-hegyeken-tul-F361/"><b>Forrás</b></a>
    </div>   
</body>
</html>